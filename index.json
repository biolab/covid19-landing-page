[{"categories":null,"contents":"Preliminarni rezultati Nacionalne raziskave o razširjenosti bolezni COVID-19 v Sloveniji so bili slovenski javnosti prvič predstavljeni na novinarski konferenci 06. 05. 2020. Preliminarni rezultati so bili predstavljeni v luči spoznanj in dejstev, ki so bili mednarodni znanstveni javnosti poznani konec aprila oz. na začetku maja 2020.\nZaradi velikega interesa tuje javnosti je bilo gradivo, ki je bilo predstavljeno na novinarski konferenci in nekateri pripadajoči dokumenti sredi maja 2020 prevedeno v angleščino in posredovano slovenski ambasadorki pri Organizaciji za gospodarsko sodelovanje in razvoj (OECD) ter glavnemu tajniku OECD za javno zdravje, ki sta poročilo o zasnovi in preliminarnih izsledkih slovenske raziskave delila z ostalimi državami članicami OECD za interno uporabo.\nŠtevilo raziskav povezanih s COVID-19 kot tudi njihovi izsledki objavljeni v recenzirani znanstveni literaturi se dnevno kopičijo s predhodno nepredstavljivo hitrostjo, količino in kvaliteto, zato smo se vodilni raziskovalci odločili, da bomo recenzirano znanstveno literaturo skrbno in kritično spremljali in skladno z novimi izsledki sproti objavljali posodobljene različice preliminarnega poročila o Nacionalni raziskavi o razširjenosti COVID-19 v Sloveniji. V preliminarnem poročilu (različica 1.0), z dne 30. 06. 2020, je bila povzeta metodologija raziskave, s posebnim poudarkom na opisu izbrane populacije, izbiri diagnostičnih testov uporabljenih v raziskavi, preliminarnih rezultatih prvega kroga Nacionalne raziskave ter rezultatih prvih dveh obdobij longitudinalnega spremljanja sodelujočih. Rezultati so bili predstavljeni in ovrednoteni v luči spoznanj, ki v času izvajanja prvega dela raziskave ter predstavitve preliminarnih rezultatov še niso bili na voljo in tega, kar smo in so raziskovalci v mednarodnem prostoru odkrili o novem SARS-CoV-2 do sredine junija 2020.\nV dokumentu Preliminarno poročilo (različica 2.0) so predstavljeni nadaljnji rezultati longitudinalnega spremljanja sodelujočih in novi izsledki populacijskih raziskav, ki so na podlagi naključnega ali reprezentativnega vzorca prebivalcev, podale oceno razširjenosti (okuženosti in/ali prekuženosti) okužb s SARS-CoV-2 in so bile objavljene v recenzirani znanstveni literaturi do konca avgusta 2020. Končno poročilo Nacionalne raziskave o razširjenosti bolezni COVID-19 v Sloveniji bo predvidoma objavljeno konec novembra 2020.\nRaziskovalci Nacionalne raziskave o razširjenosti bolezni COVID-19 v Sloveniji nameravamo izsledke raziskave objaviti tudi v več člankih v priznanih mednarodnih medicinskih revijah. Prvi članek z naslovom »Low prevalence of active COVID-19 in Slovenia: a nationwide population study on a probability-based sample« je bil dne 10. 07. 2020 sprejet v objavo v revijo Clinical Microbiology and Infection s faktorjem vpliva IF=7,117 (2019), ki je v globalnem merilu četrta najboljša revija v kategoriji infekcijskih bolezni (Infectious Diseases).\nSlika: elektronsko mikroskopski posnetek slovenskega izolata SARS CoV-2.\n","permalink":"https://covid19.biolab.si/blog/2020-07-06-porocilo/","tags":null,"title":"Poročila o Nacionalni raziskavi o razširjenosti bolezni COVID-19 v Sloveniji"},{"categories":null,"contents":"Raziskovalci Nacionalne raziskave o razširjenosti bolezni COVID-19 v Sloveniji nameravamo izsledke raziskave objaviti tudi v več člankih v priznanih mednarodnih medicinskih revijah. Prvi članek z naslovom »Low prevalence of active COVID-19 in Slovenia: a nationwide population study on a probability-based sample« je bil dne 10. 07. 2020 sprejet v objavo v reviji Clinical Microbiology and Infection. Revija Clinical Microbiology and Infection s faktorjem vpliva IF=7,117 (2019) je v globalnem merilu četrta najboljša revija v kategoriji infekcijskih bolezni (Infectious Diseases)«. V članku so predstavljeni zasnova, metodologija in pomen raziskave, ocena okuženosti s SARS-CoV-2 konec aprila 2020 in rezultati prvega kroga longitudinalnega spremljanja sodelujočih.\nSlika: časovna umestitev raziskave\n","permalink":"https://covid19.biolab.si/blog/2020-07-10-prva-objava/","tags":null,"title":"Prva objava rezultatov Nacionalne raziskave o razširjenosti bolezni COVID-19 v Sloveniji v priznani mednarodni medicinski reviji"},{"categories":null,"contents":"Omenili smo, da so poleg brisov nosnega dela žrela terenske ekipe sodelujočim odvzele tudi vzorec krvi. To je izjemno pomemben del raziskave, saj z določanjem specifičnih protiteles proti novemu koronavirusu v krvi določimo stopnjo prekuženosti populacije oziroma z drugimi besedami, ugotovimo, koliko ljudi v Sloveniji je že prišlo v stik z virusom.\nVzorec krvi analiziramo na Inštitutu za mikrobiologijo in imunologijo MF UL. Vzorec najprej centrifugiramo, da ločimo plazmo od krvnih celic. V vzorcu plazme iščemo specifična protitelesa razreda IgG in Iga proti povzročitelju bolezni COVID-19. Za virus značilna protitelesa v plazmi preiskovanca določimo s standardizirano in zanesljivo encimsko imunsko metodo.\nKo so znani rezultati obeh preiskav, iz krvi in iz brisa nosnega dela žrela, Inštitut za mikrobiologijo in imunologijo MF UL sodelujoče obvesti o rezultatih. Tako lahko posamezniki izvedo, ali so že prišli v stik z novim koronavirusom in/ali so aktivno okuženi.\n","permalink":"https://covid19.biolab.si/blog/2020-05-02_serum-blog3/","tags":null,"title":"Z določanjem protiteles v krvi do poznavanja prekuženosti"},{"categories":null,"contents":"V nacionalni raziskavi o razširjenosti COVID-19 so terenske ekipe obiskale osebe, ki so privolile v sodelovanje, ter jim odvzele dva vzorca. Prvi je bris nosnega dela žrela. Drugi je vzorec krvi, o čemer bomo podrobneje pisali v naslednjem prispevku. Tokrat si poglejmo, čemu so namenjeni brisi nosnega dela žrela.\nBrisi služijo za oceno razširjenosti trenutno potekajočih aktivnih okužb z novim koronavirusom. Ko bris pride na Inštitut za mikrobiologijo in imunologijo UL MF, dobi enkratno kodo, da se zagotovi anonimnost testirane osebe ter sledljivost vzorca. V brisu nosnega dela žrela nukleinsko kislino novega koronavirusa dokazujemo s popolnoma avtomatiziranim diagnostičnim postopkom, ki temelji na verižni reakciji s polimerazo PCR, kar je pokazatelj aktivne (trenutno potekajoče) okužbe z virusom.\n","permalink":"https://covid19.biolab.si/blog/2020-04-30_brisi-blog1/","tags":null,"title":"Zakaj so pomembni brisi nosnega dela žrela?"},{"categories":null,"contents":"Na Fakulteti za računalništvo in informatiko Univerze v Ljubljani se je v Laboratoriju za bioinformatiko oblikovala močna razvojna ekipa, ki je v rekordnem času desetih dni postavila celotno informacijsko infrastrukturo za izvedbo raziskave. Glavni del razvoja je bila vzpostavitev podatkovne baze, kamor se zapisujejo podatki o sodelujočih in rezultati laboratorijskih preiskav. Ker je pri tovrstni raziskavi ključna zaščita osebnih podatkov in varnost kliničnih rezultatov, se je bazo oblikovalo po principu \u0026lsquo;varnost na prvem mestu\u0026rsquo;. To pomeni, da so podatki enkriptirani, da ima baza vzpostavljene varnostne kopije, dostop do podatkov pa je omogočen le z dvostopenjsko avtentikacijo.\nRazvito bazo podatkov je tekom raziskave uporabljalo skoraj petdeset sodelavcev, ki vključujejo koordinatorje raziskave, v raziskavo vključene laboratorije, klicni center in sodelavce, ki so na terenu pridobivali vzorce. Osnovna statistika poteka raziskave se je v realnem času lahko spremljala na pričujočih spletnih straneh.\nPoleg razvoja podatkovne baze razvojni inženirji pomagajo tudi ekipam z obdelavo in vnosom odgovorov iz vprašalnikov. Vsak sodelujoči v raziskavi namreč izpolni dvostranski vprašalnik o simptomih, simptomih družinskih članov, vrsti dela, ki ga opravlja, tipu interakcije s sodelavci in podobno. V raziskavi smo ročno izpolnjene vprašalnike prečitali s čitalcem, na Fakulteti za računalništvo in informatiko UL pa v samo nekaj dneh razvili program za avtomatično prepoznavo izpolnjenih vprašalnikov. Pri tem smo uporabili nekatere moderne tehnike umetne inteligence. Da pa vse ne bi prepustili avtomatiki, smo razvili tudi pregledovalnik vprašalnikov, kjer se na levem delu okna izpiše spletni obrazec z vprašalnikov, na desnem delu pa kopija skeniranega vprašalnika. Pregled vprašalnikov je na ta način veliko hitrejši. S strojno obdelavo vprašalnikov smo privarčevali na času, ki bi bil sicer potreben za ročni vnos in na ta način bistveno hitreje izvedli analizo.\n","permalink":"https://covid19.biolab.si/blog/2020-05-01_fri-blog2/","tags":null,"title":"Kako v 14 dneh do varnega IT ogrodja za raziskavo?"}]