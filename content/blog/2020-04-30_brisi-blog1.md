+++
date = 2020-04-30T00:00:00Z
draft = false
title = "Zakaj so pomembni brisi nosnega dela žrela?"
type = "post"
thumbImage = "/images/post/brisi1-small.jpg"
frontPageImage = "/images/post/brisi1-small.jpg"
shortExcerpt = "Kaj so brisi nosnega dela žrela in zakaj jih potrebujemo?"
longExcerpt = "Kaj so brisi nosnega dela žrela, kako poteka postopek neposrednega testiranja na prisotnost novega koronavirusa in kaj nam povedo rezultati?"
+++

V nacionalni raziskavi o razširjenosti COVID-19 so terenske ekipe obiskale osebe, ki so privolile v sodelovanje, ter jim odvzele dva vzorca. Prvi je bris nosnega dela žrela. Drugi je vzorec krvi, o čemer bomo podrobneje pisali v naslednjem prispevku. Tokrat si poglejmo, čemu so namenjeni brisi nosnega dela žrela.

![](/images/post/brisi1.jpg)

Brisi služijo za oceno razširjenosti trenutno potekajočih aktivnih okužb z novim koronavirusom. Ko bris pride na Inštitut za mikrobiologijo in imunologijo UL MF, dobi enkratno kodo, da se zagotovi anonimnost testirane osebe ter sledljivost vzorca. V brisu nosnega dela žrela nukleinsko kislino novega koronavirusa dokazujemo s popolnoma avtomatiziranim diagnostičnim postopkom, ki temelji na verižni reakciji s polimerazo [PCR](https://jcm.asm.org/content/early/2020/04/09/JCM.00599-20), kar je pokazatelj aktivne (trenutno potekajoče) okužbe z virusom.